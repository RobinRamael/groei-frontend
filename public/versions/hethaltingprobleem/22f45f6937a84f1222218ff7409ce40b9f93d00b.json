{"content": "dit alles is beslisbaar  \neen automaat van duwen en verdrukking:  \nde context rond ons lappedekens dopamine  \nhet reguliere expressief; een machine lichamen en discobal  \nverschuift doorheen katoen en kussens polyester  \nkamers die wij met bloed en zaad,  \nmet nat en suikerspin van toestand doen veranderen  \n  \nwij hangen hier bestorven  \ndit overhitte hoofd, de rug gevuld met puisten en tentakels  \nmet aardappelmessen van zijn graat ontdaan  \nmedeplichtig, uitgelekt tot cellofaantjes mat kristal  \nzoeken wij naar seks in de muziek  \nde lucht extases bechamel rond onze schouders  \n  \nzo meteen wordt ik uiteengereten  \nop een terrasje waaraan ik mij verveel  \neen jongeman herkent het westers kwaad in mijn lievelingst-shirt  \n  \nzijn gezicht is van lakens,  \neen lijf van jongens dat doorheen de slaapkamer pulseert.  \nwij strelen ons letterlijk de kleren uit  \nen vinden elkaar in spieren, in gebalde prostaat  \nik leg mij met de jongen in gleuven van het moederbord  \nlik het zweet salpeter van zijn schouders, mag kijken  \nnaar de riem van spijkers en buskruit die hij rond zijn torso draagt  \nen pruts aan de bedrading, onderzoek deze spaghetticode aan geschiedenis  \nhet circuit is slordig gemaakt maar het idee zit goed ineen  \nfoutcorrigerende codes leiden stromen naar een klei of een plastic  \nhet mechanisme is ontsteking, triggert een event,  \nde zuurstof rondom ons voert allerlei instructies uit  \nwe vallen als een brandbom uit elkaar  \n  \n  \ndat beeld van een brandende zoo komt steeds terug  \nde schreeuwende pinguins, de stervende beren  \nhet branden van een eenzame giraf  \n  \n's nachts staat Godel huilend aan mijn bed  \nik kan hem met mijn armen nooit compleet omringen\n\n", "created": "2016-06-12T10:20:20+00:00"}