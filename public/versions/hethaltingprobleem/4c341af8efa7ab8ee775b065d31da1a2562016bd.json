{"content": "dit alles is beslisbaar.  \neen automaat van duwen en verdrukking  \nheeft zijn voeding op de stapel al gevonden  \nricht zich op, bestaat en genereert zichzelf.  \n  \nhet reguliere expressief;  \neen machine lichamen en discobal  \nverschuift doorheen katoen en kussens polyester  \nkamers die wij met bloed en zaad,  \nmet nat en suikerspin van toestand doen veranderen.  \n  \nzo hangen we bestorven, overhit en uitgedroogd,  \ngeleegd/gevuld met plastic zakjes mat kristal  \nzoeken naar een seks in de muziek  \nde lucht extases bechamel rond onze schouders.  \n  \n  \nzo meteen wordt ik uiteengereten  \nop een terrasje waaraan ik mij verveel  \neen jongeman herkent het westers kwaad in mijn lievelingst-shirt  \nen triggert een event:  \n  \nde moleculen in zijn jas voeren hun instructies uit  \nen beinvloeden de moleculen in zijn vlees  \nom andere instructies uit te voeren  \n  \n(ziet u, de werkelijkheid is een gammele constructie  \nhet circuit is slecht gemaakt, maar het idee zit goed ineen  \ngeprogrammeerd in zichzelf is alles verbonden;  \nelk atoom een register, elk woord het virtueel geheugen  \nvan geschiedenis die zich rond 'gebeurtenissen' plakt  \neen proces dat steeds weer buiten zijn eigen grenzen treed)  \n  \n  \nik aan kalasjnikovs  \nhij door satellieten  \n  \n  \nen toch  \nzijn er knuffels  \nstreelt men zich letterlijk de kleren uit  \nde pupillen te wijd, ons voorvocht een netwerk van draden  \nin het kussenfort wordt kauwgom uitgedeeld,  \nbuiten heeft iemand een playlist opgezet en iedereen  \niedereen heeft lippen.  \n  \nwe vormen  \neen lijf van jongens dat doorheen de slaapkamer pulseert  \nzich vindt in de spieren, gebalde prostaat  \nik lik het zweet salpeter van zijn schouders, mag kijken  \nnaar de riem van kruit en spijkers die hij rond zijn borstkas draagt  \nen pruts aan de bedrading, onderzoek de spaghetticode geopolitiek  \ndie ons tot deze chaos van organen heeft herleidt  \n  \nde kranten willen dat wij elkaar vernietigen.  \nnigel farage wilt dat wij elkaar vernietigen.  \nal-baghdadi wilt dat wij elkaar vernietigen.  \nde fysica wilt dat wij elkaar vernietigen.  \n  \nelk systeem is gemaakt om andere systemen voort te brengen  \n  \n  \nwe vallen als een brandbom uit elkaar  \n  \ner is empathie tot op moleculair niveau  \n  \ndat beeld van een brandende zoo komt steeds terug  \nde schreeuwende pinguins, de stervende beren  \nhet branden van een eenzame giraf  \n  \n's nachts staat Godel huilend aan mijn bed  \nik kan hem met mijn armen nooit compleet omringen\n\n", "created": "2016-06-30T07:03:19+00:00"}