{"content": "\n\n\n  \nwat een degoutante lente.  \nzwerend in de bomen spuwen reigers braaf hun nesten aan elkaar,  \nniemand had de bloesems wat dan ook gevraagd  \nmaar kijk, toch staan ze daar, geil en klaargemaakt,  \nbestuurd door een zon die niet weet wat ze doet.  \nen ja, ook mij is de dopamine niet vergeten;  \nvoor de spiegel op het toilet geef ik toe aan de vraag van het publiek,  \nduw onderbroek met duim en handpalm naar beneden,  \nkijk speels de lens in  \nen druk af.  \n  \nde machinekamer op de keizersgracht  \n(een tak in een graaf op abstractie van mysql als key-value store)  \nblinkt scheef in het mechanisme van zonsondergang  \nwaar licht dat onder een hoek van 10 graden valt indirect wordt, \"zacht\";  \nhet gedocumenteerd systeem van de vallende avond.  \n  \nik laat de data door mijn bindings glijden,  \nfilter dagenlang van tien tot zes de smurrie van het internet.  \nspin het, bleek het, schmink het  \ntot het deprecations warnings lekkend, stinkend  \nnaar verbrand plastiek op mijn bureau obsceen de benen opent,  \neen soort beweging maakt, uitnodigend.  \n  \nhormonaal, bijna, vind ik de weg, het midden  \ntussen de divjes. verpakt, de context vergeten,  \ntrek ik mij de zweer omheen de lippen,  \nproef het vocht, begin langzaam te verteren en  \ntransponeer naar overbodig, de input, simpel,  \nconsequentie van de output, probeert het  \nprotocol met complicerende toestand te binden.  \nin buffers, in transit, in waanzin, in rede  \nproduceert het labyrinten materie, de blinde  \nbeweging van het onschuldige netwerk in ether,  \neen bepaald elektron dat het koper kan lezen.  \n  \nblank leg ik een valse lenigheid over de dingen  \nschuur een bedding in het stof van de geschiedenis (die ik bezit)  \ntot ze perfect rondom mijn billen past  \nen kijk, het automaat werkt fucking magnifiek,  \nik moet alleen maar achterover leunen;  \nonderga het sacrament documentaire,  \nlaat het op mijn tong in speeksel wassen  \nzich vermengen tot signature cocktail:  \n  \ndit alles is beslisbaar.  \neen automaat van duwen en verdrukking  \nheeft zijn voeding op de stapel al gevonden,  \nricht zich op, bestaat en genereert zichzelf.  \n  \neen machine lichamen en discobal  \nverschuift doorheen katoen en kussens polyester  \nkamers die wij met bloed en zaad,  \nmet nat en suikerspin van toestand doen veranderen,  \nde lucht extases bechamel rond onze schouders.  \n  \nen zo meteen word ik uiteengereten.  \neen jongeman herkent het westers kwaad in mijn lievelingst-shirt  \nen captagon triggert een event;  \n  \nin de bataclan gooit iemand een slipje op het podium,  \njesse hughes ruikt er aan en lacht; het publiek gaat uit zijn dak.  \nwhitman schuilt onder de bankjes van een metrostation;  \nboven hem breken gezichten aan scherven,  \nhuilen puin tot ze weg zijn; ik ben vergeten waarom.  \ndzhokhar tsarnaev, een open wonde in suburbia,  \nschrijft een laatste dreigement op de wand van een zeilboot in een cul-de-sac.  \nergens groeien raketten weelderig de steden in,  \nhet klootjesvolk giet water op de takken.  \nhet klootjesvolk verdampt.  \n  \nbinnen het systeem lijkt de reactie exotherm maar in het echt verandert niets.  \ner is ontsteking, oxidatie, de moleculen voeren hun instructies uit.  \nde werkelijkheid is onverwoestbaar en de mens  \neen abstractie vet, verdriet en proteine  \ndie zich zomaar over de straatstenen verspreidt  \neen rorschachvlek van jongens vormt  \nde exegese van een oorlog die nog niet begint  \n  \nen toch  \nzijn er knuffels  \nstreelt men zich letterlijk de kleren uit  \nde pupillen te wijd, ons voorvocht een netwerk van draden,  \nin het kussenfort wordt kauwgom uitgedeeld,  \nbuiten heeft iemand een playlist opgezet en iedereen  \niedereen heeft lippen.  \n  \nwe vormen  \neen lijf van jongens dat doorheen de slaapkamer pulseert  \nzich vindt in de spieren, gebalde prostaat  \nik lik het zweet salpeter van zijn schouders, mag kijken  \nnaar de riem van kruit en spijkers die hij rond zijn borstkas draagt  \nen pruts aan de bedrading, onderzoek de spaghetticode geopolitiek  \ndie ons tot deze chaos van organen heeft herleidt.  \n  \nwe kiezen oorzaak en gevolg als getallen op een as  \nen kruipen er dan onder, wriemelen doorheen de kabels en de modder,  \nhet slijk dat overblijft als je een woord te veel gebruikt,  \nlezen gedichten en voelen de lippen automatisch bewegen,  \nvormen de brokken van woorden die desintegreren  \nin een brandbom van voelen, die we schuilend in de zetel  \nmet de gordijnen laten spelen:  \n  \nde kranten willen dat wij elkaar vernietigen.  \nnigel farage wilt dat wij elkaar vernietigen.  \nal-baghdadi wilt dat wij elkaar vernietigen.  \nde fysica wilt dat wij elkaar vernietigen.  \n  \nin het holst van de ravage,  \nalles gesmolten, alles vergaan tot de baan van atomen,  \nteken ik met spuug en kool een streep onder mijn ogen  \nen vind hem in een plasje zwaarmetaal.  \nklein, bebloed, komt hij te voorschijn uit zijn kleren  \nkrijgt dokters en dekens en zoentjes en soep.  \n  \nik leg hem op zijn rug en haal de pluisjes uit zijn navel;  \nde stukken gewapend beton, de verdragen,  \nde kabels en vijzen, het kruit en de spijkers.  \nverkruimel ze tot angst en stof tussen mijn vingers  \nen verstrooi ze in mandalas rond het bed.  \n  \n_thank you for the fire, thank you for the fire.  \nthank you for the fire, thank you for the fire.  \nit 's healing, it's healing, it's healing us.  \nit's healing, it's healing, it's healing us.  \n_  \n  \nhoelang de overheid dit feest nog toelaat is ons voorlopig onbekend.  \nmaar kijk, de waanzin lijkt beperkt tot deze kamer; een bende idioten  \nheeft matrassen bij elkaar geschoven, balkondeuren gesloten,  \niets leuks met kerstlichtjes gedaan en ligt, geplet tussen momenten,  \nledematen tegen vensterglas, de chaos uit te hangen.  \n  \nik weet niet of dat stom klinkt, en ik zie jullie zo graag  \nmaar onze huiden condenseren. lillend  \nin de plooien aarzelen de lakens, tussen het gekronkel  \ngaat er een glas water door mijn handen,  \nheeft er iemand nog een sigaret.  \nhet lijf, een rozige gelei waarin het straatlicht breekt  \nkomt los, trekt draden kwijl tussen de monden,  \nkruipt uit elkaar in rijpe oksels, tanden in een hals.  \neen hijgende, compleet ontremde eschatologie  \nzoekt frunnikend een hoogtepunt en blijft  \noningevuld en druipend achter op een bed.  \n  \nik droom van een verouderde apocalyps;  \neen yellowcake zon op een verdampende stad.  \nalsof het een film is, hou ik mijn hand voor de flits  \nen zie me verrekken tot schaduw, verdwijn  \nin de luwte van de straling, verga tot waterstof  \nen heb betekenis, een inductief bewezen, logisch einde,  \nde accepting state subliem bereikt.  \n  \n's ochtends op het terras heeft de helderheid iets weerzinwekkend.  \neen enorme slurrie gluten sliert elastisch door de straten, wordt traag  \ntot netwerken getrokken, rijst, scheurt open, stolt  \nen blijft toch groeien; gezwel in een gezwel in een gezwel.  \nstel, we kunnen zeggen of we ooit nog reageren  \nzullen spreken wanneer we eigenlijk geen antwoord weten,  \nbeloven als we toch wat hadden, dan de vraag te zijn vergeten.  \n  \ndit alles is beslisbaar,  \nvan de ene toestand naar de andere, volledig bepaald  \ndoor wat er nu weer aan de hand is,  \nde oneindige tape wringt onder de kop, krult op  \nen ik kan niet meer volgen, verlies het overzicht,  \nen moet toch verder, of nog: de kleinste vorm van verzet.  \nalan turing, homofiel en verward in een walm cyanide  \nkijkt op en glimlacht naar de camera.  \nelke nacht staat godel huilend aan mijn bed.  \n  \n  \n  \n  \n  \n  \n  \n  \nik ben de gevaarlijkste abstractie.  \naltijd te vergeven maar nooit te excuseren.  \nwat moet ik met zijn tanden, knarsend langs de mijne,  \nwat moet ik met barmhartigheid, wat moet ik met verzet?  \n  \n  \n  \nhet weer moet een vergissing zijn, maar al bij de koffie  \nstaat het ons tot aan de knieen. het internet hangt  \nin alle hoeken van de kamer, druipt in grote kwakken  \nvan de kasten, met dikke klodders in mijn haar.  \nwe zijn het van de muur beginnen schrapen.  \nhet mierzoet goedje bibbert in de emmers  \n  \nwaarom geen vlam  \n  \n  \nluister. onschuld is een oorsprong als een andere  \n  \n  \nhet ligt in alle hoeken van de kamer.  \nrond de middag staat het ons tot aan de knieen  \n  \nluister. het is nog altijd even heilig.  \n  \nwist je dat de middellandse zee er over miljoenen jaren niet meer zal zijn  \n  \n  \n  \n  \nwat er van het internet nog over is ligt te rillen in de hoeken van de kamer  \nwe hebben het opgeraapt, het sussend gladgestreken en zacht  \nde stukjes bij elkaar geduwd: op een dag zal ook dit weer kunnen lopen,  \nop een dag is er geen manier om nog te zeggen dat dit stopt  \nmet krijsen, met eten,  \n  \nde tv lijkt een koortsdroom, een ontkennen, een  \n  \nhet werkgeheugen raakt op  \n  \nde politiek van mijn ouders loopt uit mijn polsen,  \n  \n  \neen avant garde van gevoelens sloft gedwee tot aan de koelkast  \nop zoek naar een gemeenschap blijven hangen in orgie  \n  \n1936, alan turing stoot zijn hoofd aan het plafond  \nen al de rest is fysica  \n  \n's ochtends gieten we het in emmers, dragen ze in parade  \nover de straten van een stad die zoals altijd weer fantastisch draait  \nbraaf ratelt de beiaard het stairway to heaven, het is nog vroeg  \nop de dam, de handel in data komt traag op gang, de soma  \nis voor vanavond, maar niet voor ons. het goedje gaat  \nover mijn hoofd, doordrenkt mijn naakte schouders, druipt  \nover mijn knieen. heeft er iemand een bricket?  \nhet einde is dan toch nog magistraal.  \n  \nen dit is poezie dus ik kan zeggen dat het geen pijn doet  \nhet oplossen als brandstof voor de overdracht van een gevoel  \n  \n  \nde catastrofe is totaal.  \n  \nik ben de gevaarlijkste abstractie  \n  \ndocumenteer wat er gebeurt als niets nog wil veranderen  \n  \n  \ntroost is het verkeerde woord.  \n  \nben ik op zoek naar een gemeenschap blijven hangen in orgie?  \nmaar wat wij doen in onze vrije tijd is onze zaak:  \neen veld omploegen,  \neen pasta maken,  \n  \ngisteren heeft men op het internet beslist  \ndat waarheid relatief is, maar het dichtst ligt  \nbij die van mij.  \n  \n  \nis mijn lichaam is een herinnering die steeds geupdatet wordt  \n  \n  \nhet fundamentalisme van mijn knuffels  \nomhelzingsmechanisme  \n  \nik ben de gevaarlijkste abstractie.  \n  \nde vraag die zich stelt is of dit allemaal stopt  \nhet buigen van de grachtenpanden naar het water, narcissen,  \ngeschiedenis, het gevoel in mijn buik als je iets slim zegt  \nde drang naar een hand rond mijn keel, depressie  \nals excuus voor nog een keertje pannenkoeken  \n  \nik weet niet of dat stom klinkt maar ik zie jullie zo graag  \n  \npats. reificatie.  \n  \nin de wiskunde is er een functie die even snel stijgt als haar versnelling\nversnelt.  \n  \noveral op de grond liggen roerloos de codes  \nstapels gebroken beelden  \nmoment na moment na moment  \n  \nde eerste puzzel was een kaart  \n  \n  \nben ik op zoek naar een gemeenschap  \nblijven hangen in orgie?  \n:cq  \n\n", "created": "2018-10-19T10:03:51+00:00"}