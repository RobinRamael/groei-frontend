{"content": "dit alles is beslisbaar.  \neen automaat van duwen en verdrukking  \nheeft zijn voeding op de stapel al gevonden  \nricht zich op, bestaat en genereert zichzelf.  \n  \neen machine lichamen en discobal  \nverschuift doorheen katoen en kussens polyester,  \nkamers die wij met bloed en zaad,  \nmet nat en suikerspin van toestand doen veranderen.  \n  \nzo hangen we bestorven, overhit en uitgedroogd,  \ngeleegd/gevuld met plastic zakjes mat kristal  \nzoeken naar een seks in de muziek  \nde lucht extases bechamel rond onze schouders.  \n  \nen zo meteen wordt ik uiteengereten  \nop een terrasje waaraan ik mij verveel  \neen jongeman herkent het westers kwaad in mijn lievelingst-shirt  \nen captagon triggert een event;  \n  \nbinnen het systeem lijkt de reactie exotherm maar in het echt verandert niets.  \ner is ontsteking, oxidatie, de moleculen voeren hun instructies uit  \nde werkelijkheid is onverwoestbaar en de mens  \neen abstractie vet, verdriet en proteine  \ndie zich zomaar over de straatstenen verspreid  \neen rorschachvlek van jongens vormt  \nde exegese van een oorlog die nog niet begint  \n  \nen toch  \nzijn er knuffels  \nstreelt men zich letterlijk de kleren uit  \nde pupillen te wijd, ons voorvocht een netwerk van draden  \nin het kussenfort wordt kauwgom uitgedeeld,  \nbuiten heeft iemand een playlist opgezet en iedereen  \niedereen heeft lippen.  \n  \nwe vormen  \neen lijf van jongens dat doorheen de slaapkamer pulseert  \nzich vindt in de spieren, gebalde prostaat  \nik lik het zweet salpeter van zijn schouders, mag kijken  \nnaar de riem van kruit en spijkers die hij rond zijn borstkas draagt  \nen pruts aan de bedrading, onderzoek de spaghetticode geopolitiek  \ndie ons tot deze chaos van organen heeft herleidt.  \n  \nde kranten willen dat wij elkaar vernietigen.  \nnigel farage wilt dat wij elkaar vernietigen.  \nal-baghdadi wilt dat wij elkaar vernietigen.  \nde fysica wilt dat wij elkaar vernietigen.  \n  \n  \n  \nwij vinden ons tussen de sigaretten en de manier waarop een voorhuid werkt  \nen willen zich daar tot elkaar kunnen verhouden,  \n  \ntemidden sigaretten en de manier waarop een voorhuid werkt  \nkan een bende wilden zich tot dingen gaan verhouden  \n  \nkomt men hem tegen in mijn berentrui en verder niets  \n  \n  \nhiermee omgaan laten wij als oefening voor de lezer  \n  \n  \n  \nen vooral hoe je met haken en morfine  \nalles uit een mens kan durven trekken  \n  \nachter de ramen spuit men luid de steden schoon  \neen precisiebombardement verhoogt de entropie  \nmaar het bewustzijn houdt niet van thermodynamica  \nen zoekt naar vormen in de as  \n  \nde sociale ander komt mij tegen in mijn berentrui en verder niets  \nhet is niet de vraag of wij elkaar ontmoeten  \nmaar waar dat kan en of ik hem mag zoenen  \njongens, we moeten dringend in gesprek  \n  \nvanop de continenten, matrassen, zetels  \ndie wij tegen elkaar hebben geschoven  \nvormt zich dialoog in aanraking  \neen trage mond die zich vormt tot oor  \n  \n  \nzoenen en hoe dat voelt  \nradicaliseren en hoe dat voelt  \nvrijen en hoe dat voelt  \nuit elkaar spatten en hoe dat voelt  \n  \niemand legt uit hoe het voelt achteruit  \nopnieuw op je geloof te vallen  \nmen knikt, neemt een slokje water en raakt hem bij de schouder aan  \n  \n  \n  \n  \n  \n  \n  \n  \n  \nwe vallen als een brandbom uit elkaar  \n  \ner is empathie tot op moleculair niveau  \n  \ndat beeld van een brandende zoo komt steeds terug  \nde schreeuwende pinguins, de stervende beren  \nhet branden van een eenzame giraf  \n  \n's nachts staat Godel huilend aan mijn bed  \nik kan hem met mijn armen nooit compleet omringen\n\n", "created": "2016-07-29T20:54:31+00:00"}