{"content": "dit alles is beslisbaar  \neen automaat van duwen en verdrukking:  \nhet reguliere expressief; een machine lichamen en discobal  \nverschuift door de katoen en kussens polyester  \nkamers die wij met bloed en zaad,  \nmet nat en suikerspin van toestand doen veranderen  \n  \nwij hangen hier bestorven  \ndit overhitte hoofd, de rug gevuld met puisten en tentakels  \nmet messen van zijn graat ontdaan  \nmedeplichtig, uitgelekt tot cellofaantjes mat kristal  \nzoeken wij naar seks in de muziek  \nde lucht extases bechamel rond onze schouders  \n  \n  \n  \nzo meteen wordt ik uiteengereten  \nop een terrasje waaraan ik mij verveel  \neen jongeman herkent het westers kwaad in mijn grijpen naar schweppes  \nin verzuchten, aangemeten wanhoop, t-shirts uit de h&m  \nzijn gezicht is van lakens, een lijf van jongens  \ndat doorheen de slaapkamer pulseert  \nwij strelen ons letterlijk de kleren uit  \nen vinden elkaar in de longen, de spieren, prostaat  \n  \n  \nhet circuit is slordig gemaakt maar het idee zit goed ineen  \nfoutcorrigerende codes leiden stromen naar een klei of een plastic  \nhet mechanisme is ontsteking, triggert een event,  \nde zuurstof rondom ons voert allerlei instructies uit  \nwe verstuiven in een damp van vlees en botten  \nvermengen met elkaar en met de straat  \n  \ndat beeld van een brandende zoo komt steeds terug  \nde schreeuwende pinguins, de stervende beren  \nhet branden van een eenzame giraf  \n  \n's nachts staat Godel huilend aan mijn bed  \nik kan hem met mijn armen nooit compleet omringen\n\n", "created": "2016-06-10T16:56:52+00:00"}