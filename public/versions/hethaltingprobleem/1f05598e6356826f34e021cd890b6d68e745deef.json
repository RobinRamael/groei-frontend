{"content": "dit alles is beslisbaar  \neen automaat van duwen en verdrukking:  \nricht zich op, bestaat en genereert zichzelf  \nhet reguliere expressief; een machine van lichamen en discobal  \nverschuift doorheen katoen en kussens polyester  \nkamers die wij met bloed en zaad,  \nmet nat en suikerspin van toestand doen veranderen  \n  \nwij hangen hier bestorven  \ndit overhitte hoofd, de rug gevuld met puisten en tentakels  \nmet aardappelmessen van zijn graat ontdaan  \nmedeplichtig, uitgedroogd tot ziplock zakjes mat kristal  \nzoeken wij naar seks in de muziek  \nde lucht extases bechamel rond onze schouders  \n  \nzo meteen wordt ik uiteengereten  \nop een terrasje waaraan ik mij verveel  \neen jongeman herkent het westers kwaad in mijn lievelingst-shirt  \n  \n\ufffd\ufffd\ufffd  \n  \nwe worden  \neen lijf van jongens dat doorheen de slaapkamer pulseert  \nzich vindt in de spieren, gebalde prostaat  \nstreelt zich letterlijk de kleren uit  \nen legt zich in de gleuven van het moederbord  \nde halfgeleider voorvocht een netwerk aan draden  \n  \nik lik het zweet salpeter van zijn schouders, mag kijken  \nnaar de riem van kruit en spijkers die hij rond zijn torso draagt  \nen pruts aan de bedrading, onderzoek de spaghetticode geopolitiek  \ndie ons tot deze chaos van organen heeft herleidt.  \n  \nhet circuit is slordig gemaakt maar het idee zit goed ineen  \nfoutcorrigerende codes leiden stromen naar een klei of een plastic  \nhet mechanisme is ontsteking, triggert een event,  \nde zuurstof rondom ons voert allerlei instructies uit  \nwe vallen als een brandbom uit elkaar  \n  \n  \ndat beeld van een brandende zoo komt steeds terug  \nde schreeuwende pinguins, de stervende beren  \nhet branden van een eenzame giraf  \n  \n's nachts staat Godel huilend aan mijn bed  \nik kan hem met mijn armen nooit compleet omringen\n\n", "created": "2016-06-23T17:58:13+00:00"}